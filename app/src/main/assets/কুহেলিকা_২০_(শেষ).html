<h1 class="entry-title" style="text-align: center;">কুহেলিকা &ndash; ২০ (শেষ)</h1>
</div>
<div class="entry-content">
<p style="text-align: center;"><strong>কুহেলিকা &ndash; ২০ (শেষ)</strong></p>
<p style="text-align: center;">বজ্রপাণি, প্রমত্ত প্রভৃতির সাথে জাহাঙ্গীরেরও দ্বীপান্তর হইল। তাহার সত্যকার নাম প্রকাশ পাইল না। জাহাঙ্গীর তাহার নাম বলিয়াছিল স্বদেশকুমার। সেই নামেই তাহার শাস্তি হইয়া গেল।</p>
<p style="text-align: center;">ফিরদৌস বেগম ও দেওয়ান সাহেব লক্ষাধিক টাকা খরচ করিয়াও তাহাকে বাঁচাইতে পারিলেন না।</p>
<p style="text-align: center;">যেদিন জাহাঙ্গীরের বিচার হইয়া গেল সেইদিন সন্ধ্যায় মাতা তাহার সহিত আলিপুর জেলে গিয়া দেখা করিলেন। মাতা আর সেখানে কাঁদিলেন না। শুধু বলিলেন &lsquo;খোকা, তুই তো চললি, তোর এই ঐশ্বর্য কাকে দিয়ে যাব?&rsquo;</p>
<p style="text-align: center;">জাহাঙ্গীর বলিল, &lsquo;তুমিও কি চলে যাবে মা?&rsquo;</p>
<p style="text-align: center;">মাতা শান্তস্বরে বলিলেন, &lsquo;তুই তো আমায় থাকতে দিলিনে। আমি মক্কা গিয়ে একবার কাবা ঘরের ধুলায় লুটিয়ে পড়ে জিজ্ঞাসা করব খোদাকে &ndash; কেন তিনি এত বড়ো শাস্তি দিলেন?&rsquo;</p>
<p style="text-align: center;">জাহাঙ্গীর বলিল, &lsquo;আর তো তোমাকে নিষেধ করবার অধিকার আমার নাই মা। তুমি যেখানে গিয়ে শান্তি পাও, যাও। যদি ফিরে আসি, আর তুমি বেঁচে থাক, দেখা হবে!&rsquo;&hellip; বলিয়াই একটু ভাবিয়া বলিল, &lsquo;চম্পা এসেছিল তোমার কাছে?&rsquo;</p>
<p style="text-align: center;">মাতা বলিলেন, &lsquo;এসেছিল, কিন্তু আমি তাকে তাড়িয়ে দেয়েছি!&rsquo;</p>
<p style="text-align: center;">জাহাঙ্গীর বলিল, &lsquo;ভুল করেছ মা, ও ঐশ্বর্যের মালিক যদি আমিই হই, তাহলে ওই ঐশ্বর্যের ভার তারই হাতে ছেড়ে দিয়ো! আমার মার মতো শত শত মা আজ নিরন্ন, তাঁদের মুখে তাঁদের সন্তানের মুখে সে অন্ন দেবে। ও ঐশ্বর্য এখন আমার দেশের নির্যাতিত ভাই-বোনদের। এবার সে এলে তাকে ফিরিয়ো না। হাঁ, ভূণীকে আমার সম্পত্তির এক চতুর্থাংশ ছেড়ে দিয়ো। ও অনেক দুঃখ পেয়েছে।&rsquo;</p>
<p style="text-align: center;">মা কিছুক্ষণ ভাবিয়া শান্তস্বরে বলিলেন, &lsquo;আচ্ছা তাই হবে।&rsquo; তিনি অধর দংশন করিয়া কান্নার বেগ সামলাইতে লাগিলেন।</p>
<p style="text-align: center;">মাতার সহিত সকলেই আসিয়াছিল। জাহাঙ্গীর হাসিয়া হারুণের দিকে চাহিয়া বলিল, &ldquo;তোমার কথাই সত্য হল কবি, নারী &lsquo;কুহেলিকা&rsquo;।&rdquo; হারুণ কাঁদিয়া ফেলল।</p>
<p style="text-align: center;">ভূণী মূর্ছিতা হইয়া পড়িয়া গেল। তাহার মুখ দিয়া কেবল একটা শব্দ নির্গত হইল, &lsquo;নিষ্ঠুর&rsquo;।</p>
<p style="text-align: center;">জেলের ভিতর পাগলা ঘন্টি বাজিয়া উঠিল। জেল ভাঙিয়া কয়েকজন রাজবন্দি পলাইয়াছে।</p>
<p style="text-align: center;">স-ওয়ার্ডার জেলার আসিয়া জাহাঙ্গীরকে লইয়া চলিয়া গেল।</p>
<p style="text-align: center;">মাতা সেইখানে পড়িয়া কাঁদিয়া উঠিলেন, &lsquo;খোকা! আমার খোকা!&rsquo;</p>
<p style="text-align: center;">&nbsp;</p>
<p style="text-align: center;">॥ সমাপ্ত ॥</p>